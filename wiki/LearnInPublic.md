:::lead
วิธีที่เร็วที่สุดในการสร้างความเชี่ยวชาญ เครือข่าย และ second brain (คลังความรู้ส่วนตัว) ของคุณ
:::

เนื้อหาต่อไปนี้แปลจากบทความ [Learn In Public](https://www.swyx.io/learn-in-public/) โดย [Shawn Wang](https://www.swyx.io/)

<div style="padding: 1rem; background-color: #F5F5F5;">

# เรียนรู้แบบเปิดเผย

## วิธีที่เร็วที่สุดในการเรียนรู้

ถ้ามันจะมีกฎเหล็กสักข้อ กฎข้อนี้แหละสำคัญที่สุด จึงมาก่อนข้ออื่นๆ กฎข้ออื่นๆ ก็ต่อยอดมาจากกฎข้อนี้ทั้งนั้น

คุณรู้อยู่แล้วว่าการเรียนรู้ไม่มีวันสิ้นสุด แต่คนส่วนใหญ่ “เรียนแบบเงียบๆ” คนส่วนใหญ่แค่ดูดซับเนื้อหาโดยไม่สร้างอะไรขึ้นมาเอง ซึ่งมันก็ไม่ได้ผิดอะไรนะ แต่ในบทความนี้เรากำลังพูดถึงการเข้าไปอยู่ในกลุ่มท็อป 20% โดยสิ่งที่คุณทำ **คือการสร้างนิสัย “ปล่อยของ” ปล่อยสิ่งที่เรียนรู้ออกมา**:

- เขียนบล็อก เขียน tutorial (บทความสอน) หรือทำ cheatsheet (โพยสรุปเนื้อหา)
- ไปพูดตามงาน meetup หรือ conference
- ถาม-ตอบ ในเว็บพวก Stack Overflow หรือ Reddit (แนะนำให้หลีกเลี่ยง Slack หรือ Discord เพราะเนื้อหาในนั้นไม่เปิดเผยต่อสาธารณะ)
- ทำวิดีโอขึ้นเว็บ YouTube หรือสตรีมขึ้นเว็บ Twitch
- เริ่มสร้าง newsletter (จดหมายข่าว) ของตัวเอง
- วาดการ์ตูน ([ผู้คนชื่นชอบ](https://code-cartoons.com/)[การอ่านการ์ตูน](https://wizardzines.com/)[จะตาย](https://arkwright.github.io/scaling-react-server-side-rendering.html)!)

ไม่ว่าคุณจะถนัดอะไร ก็**ให้สร้างสิ่งที่คุณอยากให้มี**ตอนที่คุณเรียนรู้เรื่องนั้นๆ อย่าไปสนใจยอดปรบมือ ยอดรีทวิต ยอดดาว หรือยอดอัพโหวต — ให้ลองคิดว่ากำลังอธิบายให้ตัวเองเมื่อ 3 เดือนที่แล้วฟังก็พอ ผมเองก็เขียนบล็อกเกี่ยวกับงาน dev เกือบทุกวัน โดยที่เขียนไปก็ไม่ได้หวังให้ใครมาอ่านนอกจากตัวเอง

รู้ไหมว่าอะไรคือสิ่งสำคัญ? มันไม่ได้เกี่ยวกับการทำให้คนทั้งโลกเห็นคอนเทนต์ของคุณ (ถ้าทำได้ก็ดีนะ แล้วอย่าลืมผมล่ะถ้าดังแล้ว) แต่เชื่อเถอะว่า _เหนือสิ่งอื่นใด_ คนที่จะได้รับประโยชน์ที่สุดจากการที่คุณพยายามช่วยเหลือตัวเองในอดีต ก็คือตัวคุณในอนาคตนั่นแหละ แต่ถ้าคนอื่นได้ประโยชน์ไปด้วยก็ถือว่าเป็นกำไร

คิดว่าแค่นี้พอแล้วเหรอ? ยังไม่หมดนะ:

- ดูวิดีโอสอนเขียนโค้ดแล้วชอบใจ? ลองติดต่อไปหาคนพูด/คนสอนเพื่อขอบคุณและถามคำถามดูสิ
- ส่ง PR (pull request) ไปช่วยพัฒนา library ที่คุณใช้
- ลองสร้าง library ของตัวเองดู ถึงแม้จะไม่มีใครใช้ก็เถอะ
- **ลองลอกเลียนแบบสิ่งที่คุณชอบ โดยสร้างมันขึ้นมาใหม่ตั้งแต่ต้น เพื่อดูว่ามันทำงานยังไง**
- จัด workshop
- ไปร่วมงาน conference แล้วสรุปสิ่งที่เรียนรู้

ถ้าคุณเบื่อกับการสร้างอะไรที่ใช้ได้ครั้งเดียว ให้ลองสร้างฐานความรู้ที่มันต่อยอดไปได้เรื่อยๆ เปิดเผยคลังความรู้ของคุณสู่สาธารณะ! (["Open Source Your Knowledge!"](https://www.swyx.io/ideas/?filter=open%20source%20your&show=Talk)) _ทำทุกอย่างแบบเปิด: บันทึกสิ่งที่คุณทำและปัญหาที่คุณแก้ได้_

หัวข้อย่อยใต้กฎข้อนี้คือ: **พยายามทำให้ดีที่สุด แต่อย่าไปกังวลถ้าทำผิดพลาดซ้ำแล้วซ้ำเล่า** ถ้าคุณรู้สึกไม่มั่นใจว่ารู้จริงหรือเปล่า รู้สึกเหมือนตัวเองเป็น imposter นั่นแหละดีแล้ว แสดงว่าคุณกำลังผลักดันตัวเอง อย่าคิดว่าตัวเองรู้ทุกอย่าง แต่พยายามทำให้เต็มที่ แล้วปล่อยให้อินเทอร์เน็ตคอยแก้ไขเวลาที่คุณทำผิดพลาด (ซึ่งต้องมีบ้างแหละ) แสดงออกไปเลยว่าเรายังเป็นมือใหม่อยู่

**มีคนบอกว่าคุณห่วย?** ดีแล้ว คุณก็เห็นด้วยกับเขา และขอให้เขาอธิบายอย่างละเอียดไปเลยห่วยตรงไหนบ้าง คุณแค่อยากรู้สึกดีหรืออยากจะเก่งจริงๆ กันแน่ล่ะ? คุณไม่จำเป็นต้องไปเถียงหรือเก็บมาเป็นอารมณ์ แค่กลับไปแล้วพิสูจน์ให้เห็นว่าพวกเขาคิดผิดก็พอ แต่แน่นอนว่าถ้าพวกเขาพูดจาไม่ดีหรือใช้คำพูดหยาบคายใส่ ก็บล็อกมันไปเลย

ได้บอกไปรึยังนะว่าการสอนคือวิธีเรียนรู้ที่ดีที่สุด? **ลองพูดไปด้วยตอนเขียนโค้ดดูสิ** มันอาจจะกดดันหน่อย และผมเองก็ไม่ได้ทำบ่อยนัก แต่เวลาที่ผมสัมภาษณ์งาน ครั้งที่ผมทำได้ดีที่สุดคือครั้งที่ผมเผลอพูดเหมือนตอนสอนคนอื่น แทนที่จะพยายามพิสูจน์ตัวเองอย่างเอาเป็นเอาตาย เราเป็นสัตว์สังคม เราดูออกว่าใครมีความมั่นใจในตัวเอง และใครกำลังพยายามจนเกินงาม

ถึงจุดนึงคุณจะเริ่มมีผู้สนับสนุนคอยช่วยเหลือคุณเอง คนเรามองออกว่าใครคือผู้ที่กระหายอยากเรียนรู้ตัวจริง และคนเหล่านั้นจะอยากช่วยเหลือคุณ คุณไม่ต้องไปบอกเขานะ แต่พวกเขากลายเป็น mentor (ผู้ให้คำปรึกษา) ของคุณไปแล้วล่ะ **สิ่งที่สำคัญมากคือ:** รับโอกาสที่พวกเขามอบให้ (["Pick Up What They Put Down"](https://www.swyx.io/puwtpd)) คิดซะว่าพวกเขากำลังเสนอเควสให้คุณทำ เมื่อไหร่ที่พวกเขาพูดว่า "มีใครอยากช่วยเรื่อง \_\_\_\_ บ้าง?" คุณต้องเป็นเด็กแถวหน้าสุดที่ยกมือรอตั้งแต่ยังไม่ทันถามจบ พวกเขาเหล่านี้คือ senior engineer บุคลากรที่เป็นที่ต้องการตัวมากที่สุดในวงการเทคโนโลยี พวกเขาจะสละเวลามาคุยกับคุณแบบตัวต่อตัวถ้าคุณช่วยเหลืองานเขา (บอกเลยว่าพวกเขามีงานให้ช่วยตลอดแหละ) ซึ่งคุณไม่มีทางหาซื้ออะไรแบบนี้ได้หรอก พวกเขาจะเต็มใจสอนคุณฟรีๆ คนส่วนใหญ่มองไม่เห็นโอกาสตรงหน้า แต่ไม่ใช่คุณ

คุณอาจจะสงสัยว่า "ในเมื่อมี junior dev ตั้งเยอะแยะ ทำไมพวกเขาต้องมาช่วยเราด้วย?"

**ก็เพราะว่าคุณ "เรียนรู้แบบเปิดเผย" ยังไงล่ะ** การสอนคุณ ก็เหมือนกับการสอนคนอื่นๆ ไปด้วยในตัว คุณคือ “เครื่องขยายเสียง” ของพวกเขา และที่สำคัญ คุณมีสิ่งหนึ่งที่พวกเขาไม่มี นั่นคือ “มุมมองของมือใหม่” เริ่มเข้าใจรึยังว่ามันทำงานยังไง?

สักวันหนึ่ง ผู้คนจะเริ่มขอความช่วยเหลือจากคุณ เพราะเห็นสิ่งต่างๆ ที่คุณเผยแพร่ออกไป รู้ไหมว่า 80% ของนักพัฒนาซอฟต์แวร์นั้นเป็น "มนุษย์ล่องหน" พวกเขาไม่เขียน ไม่พูด ไม่แสดงตัวตนในวงสนทนาสาธารณะด้านเทคโนโลยี แต่คุณไม่ใช่ คุณทำสิ่งเหล่านั้น คุณต้องเป็นผู้เชี่ยวชาญแน่ๆ เลยใช่ไหม? ไม่ต้องไปบอกพวกเขานะว่าไม่ใช่ ตอบคำถามให้ดีที่สุดเท่าที่คุณจะทำได้ และถ้าคุณติดขัดหรือทำผิดพลาด ก็ส่งต่อให้ mentor ของคุณช่วยจัดการ

ในที่สุดก็จะถึงวันที่คุณไม่ต้องพึ่ง mentor อีกต่อไป คุณจะแก้ปัญหาทุกอย่างได้ด้วยตัวเอง แต่คุณก็ยังคงสร้างสรรค์และเผยแพร่คอนเทนต์ต่อไป เข้าใจรึยังว่ามันทำงานยังไง?

จงเรียนรู้แบบเปิดเผย

ปล. สุดท้ายแล้ว พวกเขาจะอยากจ่ายเงินให้คุณเพื่อแลกกับความช่วยเหลือของคุณด้วย มากกว่าที่คุณคิดไว้เยอะ

</div>
